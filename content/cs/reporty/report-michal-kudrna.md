+++
title = "Report od Michala Kudrny"
description = "Report z běhu po trase FKT výzvy Černá Sněžka"
date = 2022-07-23T16:32:24+02:00
tags = ["report"]
site_logo = "../../img/logo.png"
featured_image = "/reporty/img/report-5/header.jpg"
images = ["/reporty/img/report-5/header.jpg"]
author = "Michal Kudrna"
+++

{{< figure src="/reporty/img/report-5/header.jpg"
    link="/reporty/img/report-5/header.jpg" >}}

Krkonoše mám velmi rád, často zde běhám po kopcích. Mám je téměř celé proběhaný,
ale oblast okolo Černé hory mi stále unikala --- důvod č. 1 pro FKT Černá Sněžka.

Mám v plánu vyzkoušet tuto běžeckou výzvu již dlouho. Když jsem dělal rozhovor
s autorem výzvy Vítem Kotačkou pro můj blog Sportigo.cz (rozhovor je zde:
[Vyhovuje mi meditační povaha dlouhých tratí](//www.sportigo.cz/rozhovor-vyhovuje-mi-meditacni-povaha-dlouhych-trati/)),
říkal jsem si: „To by bylo něco pro mne, to si musím vyzkoušet.“ Od té chvíle
uplynul více než rok --- důvod č. 2 pro FKT Černá Sněžka.

{{< figure src="/reporty/img/report-5/Img-1.jpg"
    link="/reporty/img/report-5/Img-1.jpg" >}}

FKT a podobné výzvy mne baví. Je to závod, ale bez čísel. Závodím sám proti sobě.
Je to daleko těžší se zmáčknout než při závodě, kde přeci jen okolo tebe běžící
závodníci tě nabudí. Zde si musíš s motivací pomoci sám. Dokážu běžet naplno,
dám ze sebe to nejlepší? Trénink fyzický i trénink hlavy, pěkně se spojuje
do sebe --- důvod č. 3 pro FKT Černá Sněžka.

## Na startu

Toto léto to musím dát, plánoval jsem na jaře. Cítím se dobře, už jen najít
vhodnou sobotu. Ta přesně půlce července nakonec vyběhla v mé osobní termínovce
jako ideální. Sice jsem musel kvůli tomu odmítnou výběh s kamarády z klubu
Ultra Trail Runners, kteří se chystali také do Krkonoš na nedělní výběh,
ale cítil jsem se dobře, měl jsem to od začátku týdne v hlavě a na sobotu hlásili
běžecky příznivé počasí. Má být pod mrakem, okolo patnácti. Později k té
předpovědi přidali i nějaké přeháňky, ale co už, že?

{{< figure src="/reporty/img/report-5/Img-2.jpg"
    link="/reporty/img/report-5/Img-2.jpg" >}}

Nemusím nikam spěchat, a tak v poklidu, v půl deváté, vyrážím od domu, směr
Jánské lázně, na start FKT Černá Sněžka. A musím říci, že nápad, umístit
start přímo na centrální parkoviště, je skvělý.

Před desátou je parkoviště poloprázdné. Hlavně si v autě nic nechat, zavázat
tkaničky a jde se na start. "Povinné" startovní foto a od brány parkoviště
vyrážím, po modré a nahoru.

{{< figure src="/reporty/img/report-5/Img-3.jpg"
    link="/reporty/img/report-5/Img-3.jpg" >}}

Měl jsem stanové dva cíle, reálný a ambiciózní. Pod 8 a pod 7 hodin. Aktuálně je
(k 16.7.2022) první čas na FKT Černá Sněžka 06:28:06, který zaběhl Jirka Křenek.
Na ten jsem až tak úplně necílil, chtěl jsem dobrý čas, dobrý výkon, ale buďme
realisti. Druhý je 7:07, no, tam už by ambice byly.

## Na trase

Do kopce, do kopce, kousek z kopce a zase do kopce a do kopce. Až na Sněžku,
nějaký 23 kilometr trasy, je to v podstatě, s krátkou výjimkou úseku od Zrcadlovek
k rozcestí Údolí Čisté, stále do kopce. Většinou se to dá běžet, někdy relativně
normálním tempem, někdy jen šnečím, ale stále v poklusu. Nicméně, byly tam úseky,
kdy se jde. Tedy já přešel do chůze, ale vy, ostatní, můžete stále běžet, jen mi
někdy hodinky ukazovali i sklon 18, 20 i 22 %, to už je docela krpál.

{{< figure src="/reporty/img/report-5/Img-4.jpg"
    link="/reporty/img/report-5/Img-4.jpg" >}}

Po třech kilometrech mne začalo bolet břicho. Zatím jsem ni nesnědl, jen si dvakrát
cucnul z láhve. Tvl., co to je? Proč? Nějak brzo, ne? Kde se stala chyba? Já chci
běžet, nejsem tady proto, abych trpěl, tedy alespoň ne od břicha. Asi jsem přepálil
úvod. Zpomalil jsem, pustil do ucha [mix soundtracků z osmdesátkových akčních
filmů](//youtu.be/IFbtyncPvZw),
tělo se zklidnilo, dech se zklidnil, já se zklidnil, vše se okolo mne zklidnilo
a kdybych nemusel běžel dál, tak tam stojím zklidněný ještě teď.

To bylo ono, břicho se po deseti minutách vrátilo do normálu a už se neozvalo.

{{< figure src="/reporty/img/report-5/Img-5.jpg"
    link="/reporty/img/report-5/Img-5.jpg" >}}

U Lesní boudy přichází první dešťová přeháňka, je takové silnější mrholení.
Dostávám se do oblasti, kde již trať výzvy vede po navštěvovanějších turistických
trasách. Velkou radost mi udělal skupina turistek, při stoupání na Liščí horu:
„Hop, hop, šup na kopec,“ povzbuzovaly mne, když jsem je míjel. Ten výběh,
k nejbližší zatáčce, kdy mne skryly stromy, jsem rozhodně nezpomalil.

V bufetu Na rozcestí jsem plánovaně zastavil, byl čas si dát něco k pití. Jídla
jsem nesl dost, ale vodu jsem měl jen ve dvou půllitrovkách, pití jsem
musel po cestě doplňovat.

{{< figure src="/reporty/img/report-5/Img-6.jpg"
    link="/reporty/img/report-5/Img-6.jpg" >}}

„Pivo?“

„Ne,“ usmál jsem se na obsluhu, „jen točený Pomelo.“

Kopnu to sebe půllitr tohoto skvělého osvěžovače a běžím dál. Nyní již zase
bez mrholení. Pří pohledu z cesty směrem napravo, je v dálce vidět vrcholek
Sněžky, při pohledu dopředu se, přede mnou rýsuje ve svahu zaříznutá cesta
od Výrovky k sedlu u Památníku k obětem hor.

{{< figure src="/reporty/img/report-5/Img-7.jpg"
    link="/reporty/img/report-5/Img-7.jpg" >}}

Stále vše v pohodě, do kopce si pomáhám hůlkami, cesta poměrně pěkně ubíhá,
tříhodinový osobní limit na vrcholu Sněžky, který jsem měl uložen v hlavě
ve svém itineráři, je celkem reálný.

## A hurá na Sněžku

U Luční nezastavuju a hurá do Polska. Na Sněžku a dál až k Pomezním boudám
se běží a jde po červené hřebenovce, po Cestě česko-polského přátelství,
po cestě, která chvilku jde Polskem, chvilku po našem území. Tato hraniční
stezka patří k tomu nejlepšímu, co mohou Krkonoše turistům nabídnou. A tak
není divu, že zde a zejména přímo na Sněžce, je na stezce trochu plněji.

{{< figure src="/reporty/img/report-5/Img-8.jpg"
    link="/reporty/img/report-5/Img-8.jpg" >}}

Závěr stoupání na Sněžku, kde se sice musím vyhýbat turistům, kteří každou
chvilku neočekávaně zastaví, vydýchávají se a rozhlížejí se po okolí, jdu svižně.
Podle app. Strava zvládám jen o sekundu za jarním osobní rekordem, ale tehdy
byla stezka prázdnější, jak si vzpomíná.

Na vrcholu Sněžky zastavím jen na povinnou fotku a běžím hned dál, jednak
zase začíná pršet a dost fouká. Nechci tahat bundu z batohu. A jsem sedm
minut za svým časovým rozpisem jednotlivých mezičasů, zkrátka není čas
na nějaké zevlování, stejně je to tam pořád stejné.

{{< figure src="/reporty/img/report-5/Img-9.jpg"
    link="/reporty/img/report-5/Img-9.jpg" >}}

Následuje seběh ze Sněžky, stále po červené. Z kopce dolů, to se dá pěkně
rozpálit. Ne však zde. Úsek ze Sněžky okolo Stolové hory až k Jelence
mi běžecky moc nesedí. Na stezce jsou uloženy kameny na výšku, ne na plochu,
schody jsou nepravidelné, místy vysoké. Tento úsek chodím raději nahoru.

Oči stále na stopkách. Zakopnout, to je to, co si zde nepřejete. Navíc je
zde stezka také dost úzká, jednou dáš přednost ty, jednou ostatní tobě.
Průměrné tempo spíše spadlo, než aby se vylepšilo. Na tomto úseku,
cestou až k Pomezním boudám, jsem dost ztratil.

{{< figure src="/reporty/img/report-5/Img-10.jpg"
    link="/reporty/img/report-5/Img-10.jpg" >}}

Od Pomezních bud, po cestě Bratří Čapků zase myslím na další Pomelo,
už je čas doplnit pití, voda v lahvích pomalu dochází.

Malá Úpa, Krmelec u Kraví hory, jedno Pomelo, jedna kola, 118 Kč.
Tisíc metrů nad mořem je tady znát i na cenách.

{{< figure src="/reporty/img/report-5/Img-11.jpg"
    link="/reporty/img/report-5/Img-11.jpg" >}}

Pomelu vypiju, colu míchám se zbytkem vody v jedné láhvi, hlt dopíjím a
běžím dál. Následuje úsek, téměř po vrstevnici, dvacet kilometrů do cíle,
čas se krátí, ale nějak mi nejde zrychlit a zrovna zde by to tak šlo.

Na seběhu do Temného Dolu je v trase překážka, přes cestu po modré značce,
která vede serpentinami dolu okolo Křížové cesty, je páska, zákaz vstupu.
Pokládám ruku na pásku… psst, ticho nebudeme o tom mluvit, a najednou
jsem dole na silnici. Ale malůvky na jednotlivých zastaveních křížové
cesty jsou dost spektakulární.

{{< figure src="/reporty/img/report-5/Img-12.jpg"
    link="/reporty/img/report-5/Img-12.jpg" >}}

## Stoupání na Černou horu, poslední chuťovka na trase

A jde se zase nahoru na kopec, protože zde začíná stoupání na Černou horu.
Beru si gel, až do teď jsem jel na tyčinky, ale pro poslední kilometry
jsem si nechal dva Maurten gely, a byla to dobrá volba.

Nejdříve kousek po modré, to ještě jde, ale pak je tu třešínka na dnešním
běžeckém dortu. Po žluté, od rozcestí Pražačka až po silničku ke Krausovým
boudám. Jeden kilometr cesty lesem, pěkná cesta, ne že ne, ale na kilometru
dvě stě metrů převýšení a k tomu již přes čtyřicet kilometrů v nohách.
Cítím, jak každým krokem ze mne vyprchává kapička gelu, který jsem dole
pod kopce do sebe hodil.

{{< figure src="/reporty/img/report-5/Img-13.jpg"
    link="/reporty/img/report-5/Img-13.jpg" >}}

Naštěstí další část stoupání na Černou horu je již pozvolnější a na “indiána”
se dostávám k rozhledně a cílové stanici lanovky na Černou horu,
kde dělám další povinnou fotku, dle pravidel.

A abych nezapomněl, poslední část cesty na vrchol, od Budějovických bud jsem
běžel zase v dešti, teď už to bylo trochu hustější, ale bundu si už nedám,
to už nemá cenu, zbývá jen pár kilometrů seběhu dolů na parkoviště.
A navíc to rychle přešlo.

{{< figure src="/reporty/img/report-5/Img-14.jpg"
    link="/reporty/img/report-5/Img-14.jpg" >}}

Cesta dolů vede z části po silničce, a pak v jedné zatáčce trasa výzvy
odbočí na červenou turistickou, v zimě sáňkářskou dráhu. Trail, šotolina,
ale místy je to prudší, na saních to musí být zábava. Já to moc nepouštím,
nohy už mají dost.

Vím, že se dole musí z červené značky uhnout a přes sjezdovku, neznačenou
cestou, se pak napojit na modrou, která mě zase dovede zpět na parkoviště.
A co myslíte? Ano, správně, přeběhl jsem to. Naštěstí jsem si to uvědomil
asi po 200 metrech, takže pěkně zase stoupám zpět, na místo chyby.

{{< figure src="/reporty/img/report-5/Img-15.jpg"
    link="/reporty/img/report-5/Img-15.jpg" >}}

Na druhou dobrou jsem to dal. „Támhle na stromě je modrá,“ říkám si. Tunelem
pod silnicí a už vidím parkoviště. Posledních pár schodů a stop. Cíl. Jsem
tady. I obloha se najednou projasnila a podvečerní slunce ozářilo Jánské lázně.

Žádný cílový kámen jako HardRocku100, který se zrovna v sobotu běžel,
žádný cílový zvon, fanoušci taky nepřišli. Nevadí, fotku z cíle si
udělám sám. A hurá domů.

{{< figure src="/reporty/img/report-5/Img-16.jpg"
    link="/reporty/img/report-5/Img-16.jpg" >}}

## Počasí

Třikrát jsem po cestě zmoknul, ale nic extrémního. Na vrcholech Krkonoš bylo
asi okolo deseti, nevím přesně. Musím ale říci, že až na ten závěrečný déšť
na vrcholu Černé hory, jsem za to počasí rád. Teplota ideální pro běh, přesně
proto jsem také tuto sobotu vyrazil. Nemusel jsem díky tomu tolik řešit pití.
A zima mi nebyla, byl jsem stále v intenzivním pohybu.

A kdyby bylo hezky, tak bych stále rozhlížel, fotil a zbytečně se zdržoval,
zatažená obloha mi tak dost pomohla.

{{< figure src="/reporty/img/report-5/Img-17.jpg"
    link="/reporty/img/report-5/Img-17.jpg" >}}

## Jídlo a pití

* 0,5 litru čisté vody
* 0,5 litru vody s Maurtenem 160
* 1 ks coca cola, 0,5 l
* 2x 0,5 l Birell pomelo
* Mandarinka, 1 sojový suk, 2 tyčinky Penco (Ultra energy bar a Long Energy snack),
  1 tyčinka PowerBar Energize Original, 2 gel Maurten

## Vybavení

* Boty: Hoka One One Speedgoat 5
* Vesta: Instinct Evolution 7 litrů
* Hůlky: Fizan
* Hodinky: Polar Grit X

{{< figure src="/reporty/img/report-5/Img-18.jpg"
    link="/reporty/img/report-5/Img-18.jpg" >}}

## Celkové zhodnocení

Trasu výzvy Černá Sněžka: FKT okruh na trase Černá Hora --- Sněžka jsem
zaběhl za 7:27:29, tak nějak v polovině mezi mými cíli. Spokojenost?
Ano, velká, to jo. Přeci jen je to pěkná porce nastoupaných metrů.
Ale myslím, že hranice sedmi hodin je pro mne reálná a dosažitelná.
Takže příště. Je proč se sem, na tuto trasu, vrátit. Nechal jsem si
tam, mezi Černou horou a Sněžkou, otevřená časová vrátka.

Trasa výzvy je velmi pěkně zvolená, orientace je relativně jednoduchá,
já na rozcestích využíval mapy.cz. Na trase je sice pár hluchých míst,
ale zase to jsou místa, kde se dá relativně dobře běžet. Jsou hlavně
ve druhé polovině trasy a jsou ty části trasy, kde lze dost časově
získat anebo to jen proloudat. Takže Michale, alespoň víš, kde příště
ještě více zabrat.

Více o mém běhání na blogu: [www.sportigo.cz](//www.sportigo.cz/).

{{< figure src="/reporty/img/report-5/Img-19.jpg"
    link="/reporty/img/report-5/Img-19.jpg" >}}
